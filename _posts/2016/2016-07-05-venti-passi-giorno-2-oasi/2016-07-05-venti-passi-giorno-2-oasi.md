---
title: "I Venti Passi - Giorno 2 - L'Oasi"
date: "2016-07-05"
usa_webp: true
header:
  immagine_tipo: "jpg"
  miniatura: "Venti-Passi-Giorno-2-1.webp"
  immagine_estesa: "Venti-Passi-Giorno-2-1.webp"
  overlay_filter: rgba(79, 79, 79, 0.5)
---

Lo spunto per il secondo giorno de **I Venti Passi** è probabilmente uno dei più difficili per me. Si tratta di **descrivere un luogo in cui vorrei essere teletrasportata**, una sorta di oasi, non necessariamente nel presente: volendo, **potrei andare a spasso nel tempo**. Non sono una che si affeziona velocemente, né alle persone né, tantomeno, ai luoghi. Mi capita molto spesso di **sentirmi soffocare**, di provare un disagio innato e pentirmi di non aver un super potere: quello di volatilizzarmi in un nanosecondo. Una volta pensavo fosse la folla di gente a infastidirmi; in parte è vero ma non è solo questo. Quando mi sento mancare il respiro, si fa viva in me la sensazione di **non appartenere a un luogo** - un po' come recitano Thom Yorke e i Radiohead nei versi finali della loro _Creep_.

<iframe width="560" height="315" src="https://www.youtube.com/embed/XFkzRNyygfk" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe>

Per ora ho detto tutto ciò che non mi piace. Ma **cosa mi piace, davvero?** E' questo il problema: non ho ancora trovato il mio posto nel mondo. **Quando la tua linfa vitale** non **è** andare alla ricerca di paesaggi che fanno da sfondo alla vita quotidiana ma **vivere di vibrazioni che solo la musica può darti, è difficile sentirti a casa**. Talvolta, però, mi isolo e mi sforzo, sogno a occhi aperti. Non è nella mia natura però ogni tanto bisogna riconciliarsi con la parte più intima di sé. In un attimo, mi ritrovo in un posto che non ho mai visitato prima. **L'atmosfera è futuristica**, a naso potrei dire di trovarmi in Giappone, ma non negli angoli di natura incontaminata: **la natura** è magica, è vero, ma **non ha il potere di tranquillizzarmi**. **Ho bisogno di** stare sola e, allo stesso tempo, **avvertire il caos della città che si muove**. Percorro un lungo marciapiede in completa solitudine, con **la frenesia degli abitanti del posto come sottofondo**, leggo i cartelli e vedo che non sono scritti in hiragana o katakana, né si vedono kanji. Non sono di certo in una località nipponica, ma non mi interessa. Il cielo non ha una nuvola, in compenso ci sono dei **riflessi argentei che abbagliano**, se si osa guardarli. **Lascio che questa luce fredda illumini la strada davanti a me**, quando vedo scorgere in lontananza un grattacielo completamente asimmetrico, una costruzione recentissima si direbbe.

{% include picture img="Blog-Venti-Passi-Giorno-2" ext="jpg" alt="" %}

Sento **un'irresistibile attrazione verso questo palazzone d'acciaio**, e più vado avanti più l'aria si fa pungente. Arrivo al cancello, non faccio in tempo a sorpassarlo che subito mi trovo al cospetto di **una porta completamente nera**, pare quasi realizzata **in vinile**. Tiro il fiato, mi faccio coraggio e proseguo. Non credo ai miei occhi: sono all'interno di una biblioteca tanto maestosa da far impallidire quella di Città Vecchia in _Game Of Thrones_. Qui però non ci sono libri, bensì **dischi, strumenti musicali, impianti hi-fi e tutto quello che è in grado di produrre un suono**. La mia titubanza lascia spazio alla gioia di una bimba nel paese dei balocchi. Non ha più importanza il grigiore del mondo esterno: ci siamo solo io e la mia meravigliosa dama delle Sette Note. Che il resto vada pure a rotoli, **sono finalmente tornata a casa**.
