---
title: "Il Mio X-Factor: Legge di Murphy, ti ho sconfitto!"
header:
  teaser: "/images/claudia-falzone-e-la-tecnologia-vome-ci-si-sente-quando-il-pc-non-funziona.webp"
date: "2014-12-12"
---

> Se qualcosa può andar male, andrà male.

Certe volte la vita è bipolare. Ci sono certi giorni in cui ti senti, o dovresti sentirti, al centro del mondo e certi altri in cui il mondo - o più semplicemente la tecnologia - sembra complottare contro di te. Prendete me: mercoledì è uscito il nuovo numero di Rolling Stone e, per la prima volta, è uscito un mio articolo sul cartaceo (Che, il moroso continua a [fotografare](http://tramusicaeparole.com/wp-content/uploads/2014/12/Claudia-Falzone-su-Rolling-Stone-Recension-David-Guetta.jpg "Foto dell'articolo su RS") e a trattare [come una reliquia](http://tramusicaeparole.com/wp-content/uploads/2014/12/Claudia-Falzone-con-Recensione-su-Rolling-Stone.jpg "Altra foto: le altre ve le risparmio"): ma si può?). Ovvero il sogno di ogni giornalista. Ho pensato "che bello, a sto punto niente mi può scalfire". Tutte storie.

![]({{ "/images/claudia-falzone-e-la-tecnologia-Come-ci-si-sente-quando-il-pc-non-funziona.webp" | absolute_url }})

Ieri, infatti, ci sono stati una serie di eventi che non si possono definire brutti ma mi hanno fatto vacillare e pensare che [la legge di Murphy](http://it.wikipedia.org/wiki/Legge_di_Murphy "Se qualcosa può andar male, andrà male") si fosse affezionata a me. Mentre stavo scrivendo al pc, è uscita quella che chiamo una delle schermate blu della morte ([questa schermata infernale]({{ "/images/la-schermata-blu-della-morte.webp" | absolute_url }} "Tutto quello che fa il mio PC, oggi")!), stavolta affetta dalla sindrome da luce stroboscopica da discoteca. Pessimismo e fastidio. Mi sembra già di sentire Nicola, uno dei ragazzi con cui collaboro, che mi dice: "_cambia pc, ti velocizza il lavoro_", ma io sono testarda. Decido di prendere in mano il mio smartphone, non esiste che mi faccia bloccare da uno stupido notebook. La tecnologia ha vinto la battaglia ma non la guerra, penso orgogliosamente. E prendendo una cantonata tremenda, infatti uno degli articoli scritti via telefono viene rifiutato. Nel frattempo mi arriva una commissione, ergo soldini. Tutto molto bello, ma se il pc ha la schermata blu della morte come fai? Fai lo stesso, non ti fermi e ti fai prestare il tablet dal moroso che, anche se in qualche modo, ti fa procedere.

![]({{ "/images/tablet-e-tastiera.webp" | absolute_url }})

È questa la costanza che accomuna chi sceglie di fare questo lavoro, di vivere di scrittura. Ci saranno sempre [articoli rifiutati]({% post_url 2014-12-05-il-mito-della-creativita-5-trucchi-per-scrivere-meglio %} "Come se non bastasse il blocco dello scrittore :D") per svariate motivazioni e farà male, ogni volta, portandoti a pensare "_chi diavolo me lo fa fare?_". E ci saranno sempre computer che si guasteranno nei momenti meno indicati, mettendoti il bastone fra le ruote. Cosa farai, in quel caso? Dopo i primi minuti, in cui imprecherai, prenderai il tuo smartphone (o il tablet del moroso distratto) per continuare a scrivere, così come ho fatto io, e come fanno molti.

Questo è il mio vero X-Factor: spingermi in avanti e ingegnarmi nonostante tutto, leggi di Murphy incluse. **La scrittura è una padrona, è dominante e faresti qualsiasi cosa per lei, perché ti dà la possibilità di trasformare la tua vita in un film d'avventura.** Decidere se continuare a girare questo lungometraggio sta a te ed è solo questione di buona volontà.

Ps: a proposito di X-Factor, sapevo che avrebbe vinto Lorenzo Fragola. Ma questa è un'altra storia.
