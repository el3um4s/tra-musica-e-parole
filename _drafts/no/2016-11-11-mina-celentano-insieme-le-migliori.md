---
title: "Mina e Celentano di nuovo insieme con \"Le migliori\""
date: "2016-11-11"
coverImage: "Cover_lemigliori-e1478731781365-1.jpg"
---

Correva l'anno 1998 quando due grandissimi cantanti, **Mina e Adriano Celentano**, ebbero l'idea di collaborare per realizzare insieme l'album omonimo, che diventò poi un successo nazionale. A distanza di 18 anni, i due artisti italiani **pubblicano il disco** _Le Migliori_, con **11 brani inediti** e la cover del famoso successo di Celentano _Prisencolinensinainciusol_, che si presenta in una versione modernissima grazie al contributo di Benny Benassi. Cosa ha spinto Mina e Celentano a collaborare nuovamente insieme dopo tutto questo tempo? A questa domanda rispondono i due produttori Claudia Mori e Massimiliano Pani, rispettivamente la moglie di Celentano e il figlio di Mina.

"L'idea è nata perché **Adriano e Mina si sono telefonati** e, parlando, hanno pensato _perché non torniamo a lavorare insieme?_", spiega la signora Mori. "Questo progetto **si è evoluto molto spontaneamente,** grazie alla loro storia molto diversa ma anche molto simile per certi aspetti. Alla base **c'è l'idea di divertirsi a cantare** e nel disco un po' si avverte questa gioia di essere tornati insieme, due amici che hanno avuto voglia di riprendere a giocare a fare i cantanti". "_Le migliori_" prosegue Pani "così come il primo album, è nato con l'intento di **essere radiofonico e per nulla celebrativo**, tanto che non c'è alcuna cover, fatta eccezione per una nuova versione di _Prisencolinensinainciusol_, con una base dance realizzata dal famosissimo produttore e DJ italiano Benny Benassi. Nell'album ci sono pezzi di tipo diverso".

Il titolo _Le Migliori_ nasce l'anno scorso, in occasione del compleanno di Mina "Adriano Celentano le fece gli auguri, dicendole _Sai cara Mina, a noi i compleanni fanno abbastanza incavolare. Detto ciò, noi restiamo le migliori_. Mauro Balletti, che ha realizzato la copertina, ha poi trovato il modo perfetto per rappresentare il concetto del titolo", sottolinea Claudia Mori. Una realizzazione, quella della copertina, che in fondo rientra nelle corde di Mina e Celentano, **fra i primi artisti a giocare con la loro immagine** già all'inizio della loro carriera "sono stati un po' matti fin da piccoli e lo rimangono anche adesso. Basti pensare a tutte le trasformazioni di Mina e all'abbigliamento di Celentano", ricorda Massimiliano Pani.

https://www.youtube.com/watch?v=rURdB00gUrk

Tutti i pezzi dell'album sono cantati in duetto, salvo _Il bambino col fucile_, eseguita solo da Celentano e scritta da Francesco Gabbani, e _Quando la smetterò_, interamente cantato da Mina e scritto da Loriana Lana e Aldo Donati, poco prima della morte di quest'ultimo. Sono **molti gli autori presenti all'interno dell'album:** dai già citati Gabbani, Lana e Donati, ad Andrea Mingardi e Maurizio Tirelli, passando per gli autori del **singolo di lancio** _Amami Amami_ **Riccardo Sinigallia** **e** il giovane compositore israeliano **Idan Raichel, **arrivando a Gianmarco Marcello - noto al pubblico col nome di **Mondo Marcio**.

Da cosa è rappresentato il trait d'union tra due cantanti che amano mondi diversi e hanno repertori differenti? I produttori non hanno dubbi "_Le Migliori_ **è il frutto del mondo melodico in cui si incontrano e si uniscono**. Per realizzare al meglio questo progetto ci siamo incontrati tutti quanti una volta a Lugano, nel momento in cui dovevamo decidere i pezzi da includere, dopodiché Mina e Adriano si sono scritti e sentiti tutti i giorni, registrando l'una a Lugano e l'altro a Galbiate o Milano. L'atmosfera era così bella e rilassata che, **per la versione deluxe, abbiamo deciso di includere 15 conversazioni** avvenute davanti alle macchinette del caffè. Queste registrazioni sono state effettuate di nascosto anche da loro".

Da _Le Migliori_ sono rimasti fuori un paio di brani che verranno inseriti per un progetto che avrà luogo durante la prossima primavera ma di cui ancora non si sa molto. Certo è, invece, che nei prossimi mesi ci saranno ben **3 appuntamenti in TV** con Mina e Celentano: **la prima serata sarà lunedì 12 dicembre**, sulla Rai, in cui verrà trasmesso un montaggio di 50/60 minuti in cui i due artisti saranno i protagonisti indiscussi. Dopo Sanremo, invece, sono previste due serate a loro dedicate ma di cui, attualmente, non si sa praticamente nulla. _Le Migliori_ sarà disponibile **in versione digitale e nei negozi** a partire da oggi venerdì 11 novembre. ![Le Migliori Mina e Celentano](http://tramusicaeparole.com/wp-content/uploads/2016/11/comeundiamante-e1478822236565.jpg)
