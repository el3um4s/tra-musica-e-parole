---
title: "Gli Spritz For Five apriranno il concerto di Fedez a Trieste"
date: "2015-06-22"
coverImage: "spritz-for-five-1.jpg"
---

[![spritz for five](http://tramusicaeparole.com/wp-content/uploads/2015/06/spritz-for-five.jpg)](http://tramusicaeparole.com/wp-content/uploads/2015/06/spritz-for-five.jpg)

**Gli Spritz For Five** saranno gli artisti che **apriranno il concerto di Fedez** che si terrà **il 10 luglio** a Trieste. Una grandissima occasione per il gruppo vocale reduce da X factor, che avrà così modo di **farsi ulteriormente conoscere** dal grande pubblico. Nonostante non siano riusciti ad arrivare alla finale del talent, i triestini si sono fatti notare all'interno del programma targato Sky per la grande versatilità e **la capacità di eseguire** interpretazioni di **canzoni diversissime tra loro**, da _Hey Brother_ di **Avicii** a _Radioactive_ degli **Imagine Dragons**. Cover, queste, che ovviamente faranno parte della performance che la band farà il 10 luglio a partire dalle ore 21 in **Piazza Unità d'Italia**. La serata, poi, proseguirà con il live di **Fedez**.

Per il rapper lombardo, che sta ottenendo un grandissimo successo con il disco _Pophoolista_ (pubblicato il 30 settembre 2014), è un momento d'oro: _Pophoolista_ è stato **certificato con un doppio platino**, i singoli _Magnifico_ e L'Amore _Eternit_ sono perennemente ai primi posti delle classifiche e ha trionfato come giudice a X Factor con **Lorenzo Fragola**, nuova stella del pop italiano. E, adesso, il caso ha voluto che il giudice e gli ex concorrenti dell'ottava edizione del programma ideato da Simon Cowell **si ritrovassero a cantare sullo stesso palco.**

Il concerto del 10 luglio fa parte di **Live in Trieste**, la rassegna che prenderà il via domani, martedì 23 giugno, con **Paolo Nutini** (con Levante come opening act), continuerà venerdì 3 luglio con lo show comico di Angelo Pintus e si concluderà sabato 11 luglio con **il pop lirico de Il Volo**.

I biglietti per il live del 10 luglio sono ancora disponibili online sul circuito [www.ticketone.it](http://www.ticketone.it/). Per informazioni, visitare [www.azalea.it](http://www.azalea.it/).

[![Volantino-Fedez3](http://tramusicaeparole.com/wp-content/uploads/2015/06/Volantino-Fedez3.jpg)](http://tramusicaeparole.com/wp-content/uploads/2015/06/Volantino-Fedez3.jpg)
