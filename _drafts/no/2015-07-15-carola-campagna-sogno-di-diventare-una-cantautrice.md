---
title: "Carola Campagna \"Sogno di diventare una cantautrice\""
date: "2015-07-15"
coverImage: "carola-cover-e1436975420142-1.jpg"
---

\[caption id="attachment\_1146" align="aligncenter" width="700"\]![Credit: Gian Mattia D'Alberto / LaPresse](http://tramusicaeparole.com/wp-content/uploads/2015/07/carola-cover-e1436975420142.jpg) Credit: Gian Mattia D'Alberto / LaPresse\[/caption\]

Venerdì 10 luglio **Carola Campagna**, terza classificata nella terza edizione di The Voice, **ha pubblicato il suo primo ep,** _**Carola**_. Con sei brani al suo interno - tra cui gli inediti _Se Solo_ e _In Un Attimo_ - Carola Campagna ha scelto **un titolo** essenziale ma, al tempo stesso, diretto e determinato, **che rispecchia appieno il suo carattere** dolce e deciso. Ecco cosa ci ha raccontato la stessa Carola durante il nostro incontro presso gli studi della casa discografica **Universal**, in occasione della presentazione stampa del suo disco.

**Chi è Carola Campagna? Come ti descriveresti, per chi ancora non ti conosce?** Carola è una ragazza di 18 anni semplice da molti punti di vista, sia per la musica che per la vita in famiglia. A livello caratteriale **sono molto determinata e testarda ma anche timida**.

**Quali sono le tue influenze musicali?** Per il genere che faccio, prendo ispirazione da Laura Pausini e Giorgia come artiste italiane, invece come cantanti internazionali adoro **Celine Dion, Christina Aguilera e Mariah Carey**.

**Nel tuo ep, qual è la canzone che hai trovato più facile eseguire e quella che, al contrario, ti ha dato qualche problema?** Quella più naturale è il Cerchio della Vita, mentre il secondo inedito “In Un Attimo” ha richiesto del lavoro in più, soprattutto nella linea melodica e nei cori.

**Ricordo che, quando ho ascoltato per la prima volta il tuo inedito “Se Solo” ho subito pensato che poteva essere adatto per un film della Disney. Cos’hai pensato quando hai saputo che questo brano sarà la colonna sonora del nuovo film Disney Descendants? Hai mai desiderato scrivere qualcosa per Disney?** Non mi aspettavo nulla, anzi ti dirò di più: quando ho ascoltato per la prima volta il brano, non sapevo niente, solo che arrivava da Los Angeles, nessuno mi aveva fatto il nome di Disney. Non aspettarmi nulla è l**a mia filosofia**, nel senso che tendo a fare un passo per volta, perché se no rischio di non godermi i momenti delle esibizioni quando canto. Sono sincera, **non credevo nemmeno di passare la Blind e arrivare in finale**. Nonostante le ansie e le poche ore di sonno, è un’esperienza che rifarei ancora.

**Qual è il tuo film preferito Disney e il personaggio che ami di più?** Li ho visti tutti, sono cresciuta con la Disney e ho iniziato a cantare con le colonne sonore. Se dovessi **identificarmi in un personaggio**, sarebbe senz’altro **Cenerentola**, in parte perché ho sempre sognato l’idea del castello e del principe azzurro, ma anche per ciò che mi è successo durante l’adolescenza. Ero sempre sottovalutata, in un angolino, zitta zitta, passavo inosservata e mi prendevano sempre in giro. Talvolta entravo in classe incappucciata. Poi, come Cenerentola è andata al ballo e ha conosciuto il Principe Azzurro, **anch’io ho schiuso l’uovo e ho cominciato a fare vari concorsi**; ho trovato nelle **prese in giro una forza in più** per affermarmi soprattutto a livello caratteriale.

\[caption id="attachment\_1147" align="aligncenter" width="700"\]![Gian Mattia D'Alberto / lapresse 27-05-2015 Milano spettacolo   The Voice of Italy  nella foto:  Carola Campagna Gian Mattia D'Alberto  / lapresse 27-05-2015 Milan The Voice of Italy In the photo:  Carola Campagna](http://tramusicaeparole.com/wp-content/uploads/2015/07/GMD_9137-e1436975456784.jpg) Credit: Gian Mattia D'Alberto / LaPresse\[/caption\]

**Come riuscirai a far convivere la vita da studentessa con quella di cantante?** Sarà un bel match! Già quest’anno, a maggio, quando c’erano i live ho saltato praticamente tutto il mese di scuola, quindi mi sono ritrovata a recuperare un sacco di materie durante la prima settimana di giugno. Per fortuna sono uscita senza debiti. **L’anno prossimo** sarà una bella batosta perché **dovrò fare la maturità**, ma spero sia anche una bella batosta dal punto di vista musicale perchè **voglio lavorare tantissimo**. Spero di far viaggiare entrambe le cose sullo stesso binario.

**Come ti sei trovata con il tuo coach J.Ax?** **J.Ax tutta la vita!** Mi è sempre piaciuto molto come persona, **è sincero e realista**. Se deve dirti che hai stonato, te lo dice, se l’hai emozionato, si vede. Penso che il suo carattere sia perfetto, soprattutto quando fai le cose al di sotto delle tue possibilità: **ti dà una scossa** e ti dice “ué, torna in te e fai come hai sempre fatto”. Con me è successo e mi è servito parecchio, perché mi ha fatta crescere artisticamente.

**In futuro, pensi di scrivere anche tu delle canzoni?** Sicuramente, sogno di **diventare una cantautrice** e raccontare le mie esperienze ed emozioni con le mie parole.

**Sogni nel cassetto a livello musicale?** Mi piacerebbe continuare il discorso discografico. Se qualcuno dovesse dirmi “chiudi gli occhi, sogna e dimmi dove ti vedi fra 10 anni”, beh...io **vorrei andare ai Grammys**! Mi piacerebbe riempire gli stadi, **aprire un concerto degli AC/DC**. Anche se non è esattamente lo stesso pubblico. _(ride, ndr)_

**Cosa ti ha insegnato The Voice?** E’ stata una bellissima esperienza che occupava tante energie: la mattina ero a scuola, il pomeriggio avevo le prove e di notte dormivo poco. Mi ha aiutata, però, a **calibrare bene le situazioni e a usare bene l’energia** che ho in corpo. Ti forma molto a livello caratteriale, **occorre essere decisi** in quello che si fa e ci vuole un buon artiglio.

**Cosa farai nei prossimi mesi?** il 26 luglio sono a Diano Marina a suonare, ma sicuramente nei prossimi mesi voglio andare in giro, cantare e magari registrare qualcosa di nuovo.

**Ultima domanda: hai già visto in anteprima il film The Descendants?** Sì: è meraviglioso. Mi raccomando, tutti sintonizzati **ad ottobre su Disney Channel!**

![4744800_CD_6_4COL](http://tramusicaeparole.com/wp-content/uploads/2015/07/4744800_STICK_RGB-e1436975594615.jpg)
