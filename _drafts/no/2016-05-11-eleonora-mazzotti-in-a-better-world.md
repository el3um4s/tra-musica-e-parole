---
title: "Eleonora Mazzotti, il debutto di \"In A Better World\""
date: "2016-05-11"
coverImage: "ELEONORA-MAZZOTTI-10-02-1015-224_low-1-e1462954679165-1.jpg"
---

![](http://tramusicaeparole.com/wp-content/uploads/2016/05/ELEONORA-MAZZOTTI-10-02-1015-224_low-1-e1462954679165-1.jpg)

Tutto è pronto per il debutto di **Eleonora Mazzotti** nel tour europeo **"In A Better World"**. La prima data si terrà stasera, 11 maggio, nella meravigliosa cornice del **Theatre de l’Archipel** di Parigi, per proseguire con altre nove date in tutta Europa.

Lo spettacolo teatrale è appoggiato da **LADDER** (Local Authorities as Drivers for Development Education and Raising Awareness), che conta 20 associati e 26 partner provenienti da 18 paesi membri dell'UE e altri 17 al di fuori dell'Unione Europea. Il fulcro dello spettacolo ruota attorno a racconti e momenti musicali in cui viene narrata la nostra quotidianità: si spazia dalle vicissitudini di migranti che arrivano nel nostro continente con un gommone a una giovane che costruire un mondo migliore, passando per alcuni istanti poetici che fungono da ottimo spunto per momenti di riflessione.

![Eleonora Mazzotti](http://tramusicaeparole.com/wp-content/uploads/2016/05/cast-a-Mantova-1-e1462980284494.jpg)

In A Better World è stato ideato, scritto e diretto da **Francesco Zarzana** e vedrà la presenza sul palcoscenico non solo di Eleonora Mazzotti ma anche delle attrici **Angelique Cavallari** ed **Elena Polic Greco** e della pianista **Valérie Marie**. Tra i vari momenti musicali previsti durante lo spettacolo, Eleonora Mazzotti si esibirà cantando anche il suo ultimo singolo “Among The Waves In The Sky”, che fa parte della colonna sonora del docu-film "Tra le onde, nel cielo", girato sempre da Francesco Zarzana, che verrà presentato il 17 maggio al Festival di Cannes nel contesto Doc Corner.

Tra le tappe del tour europeo di In A Better World, non può mancarne una italiana: lo spettacolo approderà **il 26 novembre** in quel di **Mantova**, scelta non solo perché sede di allestimenti e prove ma, soprattutto, perché la città lombarda è stata nominata **Capitale Italiana della Cultura 2016**.
