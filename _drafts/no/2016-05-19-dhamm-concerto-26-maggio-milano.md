---
title: "I Dhamm in concerto il 26 maggio a Milano"
date: "2016-05-19"
coverImage: "DHAMM-2_-1.jpg"
---

![](http://tramusicaeparole.com/wp-content/uploads/2016/05/DHAMM-2_-1.jpg)

I Dhamm, rock band italiana che ha conquistato la vittoria di Sanremo Giovani nel 1994 ottenendo un grande successo, tornano a esibirsi live. L'appuntamento è per **giovedì 26 maggio** alle 20, nel contesto di **Champions Festival**. Il Champions Festival è un evento **nato su iniziativa dell'UEFA** in concomitanza della finale di Champions League, quest'anno ospitata proprio dalla città di Milano. La 4 giorni di musica e calcio, a titolo completamente gratuito, avrà luogo in cinque luoghi chiave della metropoli lombarda: Piazza del Duomo, Piazza Castello, Castello Sforzesco, Via Mercanti e Via Dante, che andranno a formare la momentanea Walk Of Champions.

Durante il concerto del 26 maggio, i Dhamm riproporranno **i vecchi successi** che li hanno fatti conoscere al pubblico e salire in classifica, ma presenteranno anche il nuovo singolo "_Il Rimedio_" - di cui sono autori, produttori e arrangiatori - che sarà **disponibile a partire dalla fine del mese di maggio** su tutte le piattaforme digitali. Alla notizia della convocazione per il Champions Festival, i Dhamm hanno commentato "_Il Calcio è fatica, fantasia, tenacia, esaltazione. Non molto diverso da quello che si prova suonando in una band. Siamo orgogliosi di partecipare ad un evento che unisce musica e sport_".

Il Champions Festival aprirà i battenti giovedì 26 maggio alle 10 con la cerimonia di apertura e si concluderà domenica 29 alle 17. Oltre alla formazione romana, il cartellone della manifestazione vede la partecipazione di parecchi artisti e Dj italiani e stranieri di fama internazionale quali **Benny Benassi**, Lea Rue, Prime Circle, Shelly Bonet e Francesco Rossi.

Gli eventi del Champions Festival saranno tutti a titolo gratuito e ingresso libero. Per informazioni più dettagliate sulla manifestazione, visitate [questo indirizzo](http://it.uefa.com/uefachampionsleague/news/newsid=2365912.html), mentre potete ricevere gli aggiornamenti sui Dhamm seguendo il [sito ufficiale](http://www.dhammofficial.it/) e la [pagina facebook](https://www.facebook.com/Dhammofficialpage).
