---
title: Elio e le Storie Tese "la nostra carriera parallela con Mal"
date: 2015-09-29
cover: cover.webp
column: Interviste
categories:
  - Nessuna Categoria
published: true
description: Elio e le Storie Tese tornano in grande stile con la ripubblicazione dei primi tre album "Elio Samaga Hukapan Kariyana Turu", "Italyan Rum Casusu çikti" e "Esco dal mio Corpo e ho molta paura", col sottotitolo "Mal Presenta Elio e Le Storie Tese".
---
**Elio e le Storie Tese** tornano in grande stile con la ripubblicazione dei primi tre album _**Elio Samaga Hukapan Kariyana Turu**_, _**Italyan Rum Casusu çikti**_ e _**Esco dal mio Corpo e ho molta paura**_, col sottotitolo _Mal Presenta Elio e Le Storie Tese_. Pur essendo una rimasterizzazione e rimiscelazione dei suddetti dischi, gli EELST **hanno creato**, ancora una volta, **un espediente geniale** per spiegare il motivo dell'iniziativa: la scoperta di un mondo parallelo in cui il loro manager era **Mal** dei Primitives, gallese di Llanfrechfa interprete di successi degli anni '60 quali _Furia cavallo del West_.

Una dimensione parallela rivelatasi la protagonista assoluta, insieme a Elio e Le Storie Tese e Mal, di una conferenza stampa con le sembianze di uno spettacolo del teatro dell'assurdo.

"_Nell'universo parallelo ho cominciato la mia carriera negli anni '60_" confessa Mal "_ma mi ero stufato. Volevo fare qualcosa di nuovo, di diverso, volevo produrre un gruppo da portare al successo. Quindi ho trovato questo gruppo che si chiamava **Stefano e i suoi amici** a Milano, li ho visti suonare e ho pensato che sarebbero stati grandissimi. Occorreva, però, cambiare stile, modo di vestire e nome per **diventare più forti dei Beatles e dei Rolling Stones**_". Gli fanno Rocco Tanica e Elio "_Beatles e Rolling Stones, nell'universo parallelo, fanno cagare. Mentre noi, in questo mondo, siamo bravi e basta_". Mondi diversi, ci tiene a precisare il bassista Faso, significa soprattutto esistenze diverse "_Nell'altra dimensione siamo ricchissimi e molto più interessanti, è stato molto avvincente scoprire cosa ci succede nella carriera parallela grazie a Mal. Per esempio, Rocco Tanica riceve un container pieno di fighe, gli viene consegnato e poi decide cosa farne. Cesareo, invece, si droga tantissimo come Keith Richards_". E Cesareo, non può che confermare: "_Nell'altro mondo sto galleggiando in piscina a faccia in giù ma mi sono attrezzato con un buon respiratore e mascherina. Aspetto eventi in quella posizione_".

![Immagine](./Copertina_Elio-Samaga-Hukapan-Kariyana-Turu.webp)

In mezzo a tutto il delirio, però, non c'è da tralasciare l'importanza di questa rimasterizzazione: come sottolinea Tanica, l'idea è nata dall'esigenza di **conferire una migliore esperienza sonora e nuova vita** a brani storici quali _**Pipppero** e **Nubi di ieri sul nostro domani odierno (Abitudinario)**_, grazie alla tecnica avanzata di oggi rispetto alle registrazioni avvenute tra il 1989 e il 1993. Nei tre CD, una gradita sorpresa: **tre DVD**, uno per disco, contenenti immagini inedite risalenti all'epoca dell'uscita originaria degli album, **raccolte dal primo produttore** - nella vita reale - della band milanese **Claudio Dentes** e **assemblate dal regista Davide Fara**. Ma non solo: vediamo dipanarsi un racconto in cui avviene, tra le altre cose, il punto di svolta della carriera di Elio e Le Storie Tese - ovvero quando i locali smettono di pagarli in pizza e birra e iniziano con le lire. Infine, una serie di **testimonianze importanti** come quelle di **Mal** **e della modella di intimo Tatiana Barbashova** in vece di Mal, la quale conferisce, grazie alle sue mises in biancheria, un aspetto ancora più intimo al tutto.

Tra una domanda sul golf a Mal, una sulle canzoni a tematica calcistica agli Elio e Le Storie Tese e la curiosità trendy del momento riguardo l'epoca storica da poter rivivere "L'hanno già detto '42? che poi, il '43 è stato molto più movimentato", sul finire finalmente si fa luce sul futuro del gruppo. Porteranno in tour i tre dischi? "Non lo sappiamo, inizialmente abbiamo voluto smentire il nostro scioglimento però, a un certo punto, abbiamo pensato che non sarebbe male separarci. Volete mettere quanto guadagneremmo in più portando cinque progetti laterali? Quindi sì, ci dividiamo...tutto l'incasso. Però una cosa la possiamo dire: il nuovo cantante dei Dear Jack è Mangoni!"

Qui di seguito, trovate il video "Il primo giorno di scuola", singolo inedito degli EELST pubblicato il 4 settembre.

<iframe width="560" height="315" src="https://www.youtube.com/embed/919ZZdMBbHA" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen title="Elio"></iframe>
