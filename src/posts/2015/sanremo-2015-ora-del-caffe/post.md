---
title: "Sanremo 2015: l'ora del caffè"
date: 2015-02-11
column: Sanremo 2015
categories:
  - Nessuna Categoria
description: Sanremo è così. Finisco di intervistare Malika Ayane, e subito prima di incontrare Moreno mi chiama una cara amica. Perché tanto Sanremo è la sera, cosa vuoi che ci sia da fare durante il giorno?
published: true
cover: cover.webp
---
- _Pronto!?_
- _Ciao! Senti, questo pomeriggio sono a Genova. Facciamo shopping?_
- _Ehi, guarda che sono al festival_
- _Beh, le avrai un po' di ore libere, durante il giorno. Sanremo è solo la sera_

Sanremo è così. Finisco di intervistare Malika Ayane, e subito prima di incontrare [Moreno](http://www.teatro.it/musica/sanremo_2015/intervista_a_moreno_da_amici_al_palco_di_sanremo_14482) mi chiama una cara amica. Perché tanto Sanremo è la sera, cosa vuoi che ci sia da fare durante il giorno?

![Sanremo-2015-Interviste](./Sanremo-2015-Interviste.jpg)

Visto da fuori non te ne accorgi, pare quasi che il magnifico carrozzone proceda per conto suo. Eppure il lavoro che c'è dietro è mastodontico, per tutti quanti. E noi, inviati più o meno speciali, giornalisti - de facto se non di nome -, cronisti, siamo qui. In sala stampa, a parlare con tutti, a tentare di cogliere **il detto e il non detto**. Anche a caccia di gossip, che ci sono o forse no

- _Ma cosa è successo dietro il palco, Emma?_
- _Niente. Eravamo lì con gli autori attente ad ogni eventuale cambio di scaletta_
- _Ma c'è stata frizione tra di voi?_
- _Chi l'ha detto sta stronzata?_

Come se le non-frizioni di Emma fossero la cosa più importante. A volte, in questi giorni, ho come l'impressione che si cerchi lo **scandalo a tutti i costi**. Per portare ascolti, per far parlare giusto per parlarne. Così come la polemica su Siani, e la sua battuta di pessimo gusto, e poi la decisione di devolvere in beneficenza il compenso del comico. Conti giura che non l'ha "_detto per riparare la sua gaffe_". Sarà.

Quella che adoro, è Arisa.

![Arisa](./image.png)

E anche se lo dice con il sorriso, gli occhi sono malinconici. "_Se io rimango in Italia mi toccherà fare Sanremo per i prossimi 30 anni. Vorrei avere la possibilità di aprirmi ad un nuovo mercato. Per il mio percorso artistico fare un Festival fuori mi potrebbe aprire nuove strade_". Siamo coetanei, tu e io, Arisa. Io non conduco Sanremo, ma l'idea di andarsene dall'Italia ci accomuna. E, credo, accomuna molti di noi. Sanremo non è il momento dell'analisi sociologica, e non vale la pena di parlare della fuga all'estero degli italiani. Ma il Festival della Musica Italiana **rappresenta il nostro paese**, nel bene e nel male.

![Sanremo-2015-Arisa](./Sanremo-2015-Arisa.jpg)

Nel bene, con un'**attenzione per i giovani** che, a parole, sembra vera. A chi chiede polemico sul limite d'età, Conti risponde sornione "_Se uno ha 36 anni e da un po' di tempo fa musica, doveva già accadere qualcosa prima_". In fin dei conti, chiamare nuova proposta uno di quaranta, cinquanta anni è esagerato, e sono d'accordo. Nel male, perché appena capita qualcosa di storto si grida al **complotto**. Mentre in tutto il mondo [Twitter bloccava account](https://techcrunch.com/2015/02/10/twitter-account-locked/?guccounter=1) a caso, in Italia si parla di "_congiura RAI contro i commentatori cattivi_". Leone ammette di non sapere cosa sia successo "_Quello che sappiamo è che c'è stato un traffico incredibile_". Qualcuno in sala stampa sbuffa, non ci crede. Ma siamo fatti così.

- _Mi portate un caffè ragazzi?_

Arisa chiede un caffè. Penso che il mio moroso apprezzerà.

La giornata procede. **Intervista dopo intervista**. Ognuno racconta qualcosa di sé. Noi, in sala stampa, aspettiamo. Ascoltiamo, più o meno attenti. Passano davanti a microfoni e matite Malika Ayane, Platinette, Chiara, Moreno. Non arriva Amara.

- _Evviva, una pausa!_
- _Sigaretta?_

Siamo degli adolescenti di trent'anni, che esultano quando la prof è assente.

- _Signori, arriva Amara._
- _Nooo_

Testa china, mogi mogi, torniamo ai nostri posti. La prof c'è. E vuole fare un compito a sorpresa. Siamo e resteremo sempre degli adolescenti.

Per fortuna ci pensa Moreno a tirarci su di morale. Il rap, a Sanremo, è un azzardo strano, vero. Però non la butta in politica, non cerca messaggi sovversivi o facili polemiche. Moreno ci guarda e ci ricorda, semplice, che "**_la musica è gioia, non fa male a nessuno_**".

A parte a noi, chiusi nel carrozzone, infiltrati per raccontare il festival dall'interno, in attesa della nostra ora d'aria.
