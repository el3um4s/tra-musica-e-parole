---
title: Caparezza e la sua China Town
published: true
date: 2020-03-03 21:20
categories:
  - Nessuna Categoria
column: Jukebox
cover: cover.webp
description: La storia della musica è piena di brani dedicati a un amore presente o passato, ma è possibile scrivere una canzone d’amore per una forma d’arte? Se conoscete il brano “China Town” di Caparezza, non c’è nemmeno bisogno di specificare la risposta.
---
La storia della musica è piena di brani dedicati a un amore presente o passato, ma è possibile scrivere una canzone d’amore per una forma d’arte? Se conoscete il brano “China Town” di Caparezza, non c’è nemmeno bisogno di specificare la risposta.

ChinaTown è inserita nel disco Museica, un concept album interamente dedicato all’arte, soprattutto quella pittorica - non a caso, visto che Michele Salvemini è un fumettista mancato. Essendo però anche un ottimo autore di testi, non poteva esserci uno spazio dedicato alla scrittura. Quale dedica migliore di una ballad, anzi della prima ballad mai pubblicata da Caparezza, per sua stessa ammissione?

<iframe width="560" height="315" src="https://www.youtube.com/embed/zW2_PdTNTNM" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen title="Caparezza"></iframe>

L’inizio della prima strofa esplicita subito il forte legame che ha il cantautore con le parole messe nere su bianco

> Non è la fede che ha cambiato la mia vita ma l'inchiostro  
> Che guida le mie dita, la mia mano, il polso  
> Ancora mi scrivo addosso amore corrisposto  
> Scoppiato di colpo come quando corri Boston  
> Non è la droga a darmi la pelle d'oca ma  
> Pensare a Mozart in mano la penna d'oca là  
> Sullo scrittoio a disegnare quella nota fa la storia  
> Senza disco, né video, né social  

Come ogni forma d’arte e creatività, la capacità di tramutare emozioni e pensieri è un’esperienza che fa sentire vivi, un’iniezione di adrenalina che spalanca le porte della fantasia e, allo stesso tempo, consente di conoscere a fondo il proprio io.

> Valium e Prozac non mi calmano  
> Datemi un calamo  
> O qualche penna su cui stampano  
> Il nome di un farmaco  
> Solo l'inchiostro cavalca il mio stato d'animo  

Quando ci si sente perduti, disorientati, con la scrittura si riesce a incanalare il proprio stato d’animo in una sorta di seduta (psic)analitica. Al termine di questa conoscenza di sé ci si sente più vulnerabili, in un certo senso, ma anche più consapevoli di se stessi.

> Vago dagli Appennini alle Ande  
> Nello zaino i miei pennini e le carte  
> Dormo nella tenda come uno scout  
> Scrivo appunti in un diario senza web layout  
> (China Town)  
> Il luogo non è molto distante  
> L'inchiostro scorre al posto del sangue  
> Basta una penna e rido come fa un clown  
> A volte la felicità costa meno di un pound  

Per chi si esprime perlopiù con la forma scritta, prendere in mano una penna e scrivere è un bisogno primario paragonabile a mangiare, dormire, respirare: una di quelle esigenze senza le quali è impossibile vivere. Felicità è avere una penna e un foglio di carta sul quale dare vita al proprio viaggio interiore.

> E' China Town  
> Il mio Gange, la mia terra santa, la mia Mecca  
> Il prodigio che da voce a chi non parla  
> A chi balbetta  
> Una landa lontana  
> Come un amico di penna  
> Dove torniamo bambini  
> Come in un libro di Pennac  
> Lì si coltiva la pazienza degli amanuensi  
> L'inchiostro sa quante frasi nascondono i silenzi  

Lo scrivere non è solo una passione ma anche un’arte sacra e nobile che riesce a far sentire la voce anche di chi, solitamente, pensa di non averne. Molto spesso chi non è avvezzo a fare grandi discorsi ha dentro di sé un mondo invisibile all’esterno, che può essere esplorato solo attraverso parole scritte su un foglio.

> È con l'inchiostro  
> Che ho composto  
> Ogni mio testo  
> Ho dato un nuovo volto  
> A questi capelli da Billy Preston  
> Il prossimo concerto  
> Spero che arrivi presto  
> Entro sudato nel furgone  
> Osservo il palco spento  
> Lo lascio lì dov'è  
> Dal finestrino il film è surreale  
> Da Luis Buñuel  
> Arrivo in hotel  
> La stanza si accende  
> E' quasi mattino  
> C'è sempre una penna sul comodino  

È grazie all’inchiostro che Michele Salvemini è riuscito a diventare Caparezza, a far conoscere i suoi testi e il suo mondo interiore. Nell’ultima strofa di China Town, il cantautore si congeda idealmente dall’ascoltatore mostrandogli cosa succede una volta lasciato il palcoscenico. I primi istanti di vuoto sembrano conferire un’atmosfera più malinconica dello spettacolo appena terminato. Ma è sufficiente rientrare in albergo e scorgere la penna per riprendere il viaggio a China Town.

Perché ho voluto analizzare questa canzone? Dire che parla di me sarebbe una spiegazione troppo banale e sbrigativa. Conosco alla perfezione le frasi che sono nascoste dietro i silenzi e credo che questo sia uno dei motivi per cui mi sento legata alla scrittura. Nonostante non abbia praticato molto la pratica amanuense su carta, posso assicurare che anche le parole digitate sui programmi di videoscrittura riesce a far provare sensazioni molto simili, se non addirittura le stesse.

C’è anche un altro motivo, però, per cui ho scelto questo brano: a novembre, come spiegato altrove, ho cambiato lavoro e ho smesso - col senno di poi solo momentaneamente - di scrivere. Non so per quale strano motivo mi ero messa in testa che la scrittura non sarebbe più stata parte del mio mondo. La cosa non mi faceva stare bene, tanto che non appena partiva questo pezzo skippavo immediatamente al successivo per impedire alla tristezza di sovrastarmi. Solo nelle ultime settimane ho imparato che non posso andare contro me stessa e non posso permettere che le frasi nascoste dietro i silenzi non vedano più la luce.
